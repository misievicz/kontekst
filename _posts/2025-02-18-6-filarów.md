---
layout: post
title: "6 wspierających filarów"
author: "Gabriela Gałuszka"
tags: ACT
excerpt_separator: <!--more-->
---

![Alt text](../assets/images/post5.jpg)

To, co przeżywamy, jest efektem wielu czynników między innymi przeszłych doświadczeń, naszych wartości, kontekstu, w jakim się znajdujemy, oraz tego, jak podchodzimy do trudności, które napotykamy. <!--more-->

ACT to podejście oparte o 6 filarów, dzięki którym możemy żyć pełniej i bardziej świadomie.

1 - Akceptacja – Przyjęcie rzeczywistości taką, jaka jest

Uczymy się akceptować nasze myśli, emocje i doznania zamiast z nimi walczyć. To nie oznacza, że musimy je kochać czy zgadzać się z nimi – chodzi o to, by nie stawiać im oporu. Trudne uczucia, jak strach, smutek czy złość, są częścią ludzkiego doświadczenia. Akceptacja pozwala nam przestać oceniać je jako „złe” i po prostu je zauważyć. Kiedy przestajemy walczyć z tym, co trudne, otwieramy się na większą przestrzeń do działania.

2 - Uważność – Bycie obecnym w tym, co się dzieje

W terapii ACT uczymy się żyć tu i teraz. Uważność pozwala na pełniejsze doświadczenie życia, nie zagubione w przeszłości czy przyszłości. W chwili, kiedy zaczynamy dostrzegać, co dzieje się w nas i wokół nas, zyskujemy przestrzeń, by podejmować bardziej świadome decyzje. Uważność to nic innego jak pełna obecność – zarówno w naszych emocjach, jak i w codziennych działaniach jak np. mycie naczyń :)

3 - Defuzja – Oddzielenie się od myśli

Nasze myśli często bywają mylące i ograniczające, ale w ACT uczymy się ich nie traktować jako absolutnej prawdy. Defuzja to proces, który pozwala patrzeć na myśli z dystansu, nie utożsamiając się z nimi. To jak obserwowanie chmur na niebie – nie możemy ich kontrolować, ale możemy zdecydować, jak na nie zareagujemy. To daje nam wolność, by nie pozwolić myślom rządzić naszymi decyzjami.

4 - Ja jako kontekst – Poszerzenie perspektywy o siebie

Stawiamy na to, by zrozumieć, że nie jesteśmy tylko swoimi myślami, emocjami czy działaniami. Jesteśmy całością – osobą, która ma zdolność do refleksji, rozwoju i podejmowania wyborów. Zamiast identyfikować się z chwilową emocją czy myślą, uczymy się dostrzegać siebie z szerszej perspektywy. Kiedy widzimy siebie w kontekście, łatwiej jest podjąć decyzje, które są zgodne z naszymi wartościami.

5 - Wartości – Określenie, co jest naprawdę ważne

W ACT ważnym krokiem jest odkrycie swoich wartości – tego, co nadaje sens i kierunek w życiu. To, co dla nas naprawdę istotne, pozwala nam podjąć świadome decyzje, nawet w obliczu trudności. Wartości to nasza wewnętrzna kompas, który pomaga odnaleźć sens w codziennych działaniach i stawić czoła wyzwaniom. Gdy wiemy, co jest dla nas ważne, stajemy się bardziej odporni na przeszkody.

6 - Zaangażowanie w działanie – Podejmowanie kroków zgodnych z wartościami

Zdefiniowanie swoich wartości to pierwszy krok, ale ważniejsze jest to, jak podejmujemy konkretne kroki w ich kierunku. Zamiast czekać na „idealny moment” czy szukać „lepszego samopoczucia”, w ACT uczymy się działać, nawet w obliczu trudności. To działanie, które nie jest idealne, ale jest zgodne z tym, co dla nas naprawdę ważne.

ACT daje nam narzędzia do życia pełniej, mimo trudności. Oferuje podejście, które nie stawia oporu przed trudnymi emocjami, nie próbuje zmieniać tego, co w nas naturalne, ale zaprasza do świadomego działania w kierunku tego, co dla nas wartościowe.

To nie okoliczności decydują o naszym życiu, ale to, jak na nie reagujemy i jakie wybory podejmujemy mimo przeszkód, które będą pojawiać się w życiu każdego z nas
---
layout: post
title: "6 wspierających filarów"
author: "Gabriela Gałuszka"
tags: ACT
excerpt_separator: <!--more-->
---

![Alt text](../assets/images/post5.jpg)

ACT opiera się na sześciu procesach, które pomagają lepiej radzić sobie z trudnymi emocjami i wybierać życie zgodne z własnymi wartościami. <!--more-->

1  Akceptacja: zamiast walki z emocjami

Często próbujemy pozbyć się trudnych emocji, np. lęku czy smutku. W ACT uczymy się przyjmować je takimi, jakie są, zamiast z nimi walczyć. To nie znaczy, że mamy je lubić – po prostu przestajemy traktować je jako wroga.

• Ćwiczenie: Kiedy czujesz trudną emocję, zamiast ją tłumić, nazwij ją: „Czuję lęk. To jest lęk”. Spróbuj też zauważyć i opisać, jak objawia się w Twoim ciele (np. „czuję ucisk w klatce piersiowej”).

2 Defuzja poznawcza: dystans do myśli

ACT uczy, że myśli to tylko myśli – nie musimy się nimi kierować. Często traktujemy je jak fakty („Nie dam rady”), zamiast widzieć, że to tylko propozycje naszego umysłu.

• Ćwiczenie: Dodaj przed negatywną myślą frazę „Mam myśl, że…”. Zamiast „Nie dam rady”, powiedz „Mam myśl, że nie dam rady”. Możesz też wypowiedzieć na głos swoją myśl śmiesznym głosem np. kaczora Donalda 🙂 To pomaga zdystansować się i nie traktować myśli jako prawdy absolutnej.

3 Bycie tu i teraz: czyli kontakt z chwilą obecną

Często żyjemy w przeszłości („Co zrobiłam źle?”) lub przyszłości („Co jeśli coś się nie uda?”). ACT zachęca do skupienia się na obecnym momencie.

• Ćwiczenie: Spróbuj skupić się na swoim oddechu przez 30 sekund. Poczuj, jak powietrze wchodzi i wychodzi. To pomaga wrócić do „tu i teraz”.

4 Ja jako kontekst: nie jesteś swoimi myślami

Możemy doświadczać różnych myśli i emocji, ale to nie definiuje nas jako osoby.

• Ćwiczenie: Pomyśl o sobie sprzed 5 lub nawet 10 lat. Jakie myśli miał_ś wtedy? Czy wszystkie były prawdziwe? Twoje myśli się zmieniają, ale Ty jako osoba wciąż jesteś tą samą istotą.

5 Wartości: co naprawdę jest dla Ciebie ważne?

ACT pomaga określić, co jest dla Ciebie istotne np. rodzina, zdrowie, praca i podejmować decyzje zgodnie z tym, co cenisz. 

• Ćwiczenie: Jeśli miałbyś/aś podjąć decyzję, zapytaj siebie: „Czy to działanie przybliża mnie do moich wartości, czy oddala?”

6 Zaangażowane działanie: rób to, co ważne, mimo trudności

Nie czekaj, aż zniknie lęk czy niepewność. Podejmuj kroki w stronę ważnych dla Ciebie rzeczy, nawet jeśli czasem będzie  towarzyszył Ci dyskomfort. Tak jak osoby, które wspinają się na szczyty gór kiedy jest zimno, wieje, a w głowie pojawiają się te sympatyczne myśli “nie dasz rady, to głupie i jeszcze odmrozisz sobie nos. Mimo tych przeszkód (myśli, wyobrażeń, emocji) możemy nadal realizować swoje cele i wspinać się na szczyt wymarzonej góry. 

• Ćwiczenie: Wybierz jedną małą rzecz, którą możesz zrobić dziś, by zbliżyć się do swoich wartości (nawet jeśli to tylko 5 minut działania). 

6 filarów, o których napisałam pomogło mi dzisiaj napisać tego posta 😉 Wierzę, że z czymkolwiek się zmagasz pomogą i Tobie. 

Uściski,
Gabrysia 
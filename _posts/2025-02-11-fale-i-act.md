---
layout: post
title: "Terapia ACT i fale"
author: "Gabriela Gałuszka"
tags: ACT
excerpt_separator: <!--more-->
---

![Alt text](../assets/images/post3.jpg)

Czy zdarzyło Ci się myśleć: „Gdyby tylko zniknął mój smutek, wtedy mogłabym w końcu normalnie żyć”?  <!--more--> Albo: „Muszę przestać o tym myśleć”? Jeśli tak – to od razu muszę Cię uspokoić, że mi też się to zdarza. Większość z nas chciałaby po prostu pozbyć się trudnych emocji i myśli, zwłaszcza gdy pojawiają się w momentach, w których najmniej ich chcemy.

Problem w tym, że im bardziej próbujemy kontrolować nasze uczucia czy myśli, tym silniejsze się stają. Jak fala, która nadciąga, a my próbujemy ją zatrzymać, zasłonić się albo uciekać (płynąć) jak najszybciej umiemy. Czasami te strategie na krótką metę działają i falę samotności możemy przetrwać, oglądając do nocy cały sezon ulubionego serialu, falę złości zagłuszyć używkami, a falę zamartwiania się zasłodzić tabliczkami czekolady. Jednak w życiu prędzej czy później pojawia się fala większa lub szybsza od nas, taka, przed którą nie uda nam się uciec. Terapia Akceptacji i Zaangażowania (ACT) proponuje inne podejście: zamiast walczyć z falami, naucz się na nich pływać. Jak surfer, który latami ćwiczy, żeby w końcu móc mierzyć się nawet z największymi falami. To wymaga nauki pewnych zdolności, do których w terapii ACT należą: umiejętność bycia obecnym, akceptowania swoich doświadczeń i działania zgodnie z tym, co dla nas naprawdę istotne. Te umiejętności tworzą wspólnie elastyczność psychologiczną, o której napiszę osobny post. 

Skąd wziął się cały ten ACT?

Terapia akceptacji i zaangażowania należy do 3 fali terapii behawioralnej, tak jak np. terapia DBT (dialektyczno-behawioralna). Co ważne, terapia ACT wywodzi się z kontekstualnych nauk o zachowaniu (Contextual Behavioral Science, CBS), które badają ludzkie działanie w odniesieniu do kontekstu i funkcji zachowań, a nie tylko ich formy. Twórcą ACT jest Steven C. Hayes, który wraz z Kellym G. Wilsonem i Kirkiem Strosahlem opracował ten model w latach 80.

Jednym z kluczowych fundamentów ACT jest Teoria Ram Relacyjnych (RFT), (wiem dużo tych akronimów) teoria języka i poznania, która tłumaczy, w jaki sposób ludzie uczą się łączyć słowa, myśli i doświadczenia. RFT pokazuje, że nasz umysł nieustannie tworzy sieci skojarzeń (czasem pomocnych, a czasem uprzykrzających nam życie). ACT bazuje na tej teorii, ucząc ludzi, jak zmieniać swoją relację z myślami, zamiast próbować je eliminować czy zmieniać ich treść.

Jak widzisz, ACT ma sporo wspólnego z falami haha, zapraszam Cię więc do wspólnej nauki surfowania… A nie, przepraszam, to nie jest blog o surfingu. Zapraszam Cię do wspólnego uczenia się elastyczności psychologicznej, czyli sztuki radzenia sobie z falami życia w sposób, który pozwoli Ci płynąć w kierunku tego co dla Ciebie ważne.
---
layout: post
title: "Co jest dla Ciebie ważne"
author: "Gabriela Gałuszka"
tags: ACT
excerpt_separator: <!--more-->
---

![Alt text](../assets/images/post6.jpg)

Czasem, gdy ktoś zadaje pytanie: „Co jest dla Ciebie naprawdę ważne?” zapada cisza. Bo skąd mamy to wiedzieć? <!--more--> Skąd mamy mieć gotową listę wartości, którymi chcemy kierować się w życiu? Może nigdy się nad tym nie zastanawialiśmy. Może tak długo podążaliśmy za tym, co „powinno” być ważne, co „ktoś nam wskazał za ważne”, że przestaliśmy słyszeć swój własny głos.

Ale Kelly Wilson, współtwórca terapii ACT, mówi o tym inaczej:

„Jeśli ktoś nie wie, co jest dla niego ważne, to może samo pragnienie wiedzy o tym jest już wartością.”

Nawet jeśli w tej chwili nie masz jasności to nie znaczy, że jej nie znajdziesz. Samo to, że szukasz, zastanawiasz się, próbujesz to już ma znaczenie :)

<b>Wartości to nie cele</b>

W ACT wartości są jak kompas. Nie są listą rzeczy do osiągnięcia, ale raczej kierunkiem, w którym chcemy podążać. Cel można odhaczyć i uznać za „zrealizowany”, a wartości są czymś co możemy wyrażać każdego dnia np. w naszych wyborach, działaniach, słowach.

Jeśli wartością jest życzliwość, to nie znaczy, że w którymś momencie można powiedzieć: „Okej, już wystarczająco często byłem życzliwy, koniec.” Jeśli wartością jest rozwój, to nie chodzi o zdobycie jednego dyplomu, ale o gotowość do uczenia się przez całe życie.

Jak odkryć swoje wartości?

Czasem pytanie „co jest dla mnie ważne?” wydaje się zbyt abstrakcyjne. Wtedy można spróbować inaczej:
 - Na kim Ci zależy? Kogo nie chciałbyś zawieść? Jaką osobą chcesz być dla bliskich?
 - Kiedy czujesz, że Twoje życie ma sens? Co sprawia, że czujesz się bardziej „sobą”?
 - Czego żałowałbyś na końcu życia? Czego chciałbyś mieć więcej, a co, gdyby zniknęło, nie zrobiłoby większej różnicy?
 - Co podziwiasz w innych ludziach? Jakie cechy czy postawy są dla Ciebie inspirujące?

Wartości nie są czymś, co trzeba znaleźć raz na zawsze. One mogą się zmieniać, dojrzewać, ewoluować razem z nami. To, co jest ważne dziś, może wyglądać inaczej za kilka lat i to jest w porządku :)
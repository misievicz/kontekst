---
layout: post
title: "Elastyczność psychologiczna"
author: "Gabriela Gałuszka"
tags: ACT
excerpt_separator: <!--more-->
---

Każdy z nas doświadcza trudnych myśli i emocji. Czasem pojawia się lęk, smutek, zwątpienie czy frustracja (tak jak mi podczas pisania tego tekstu) – to naturalna część ludzkiego życia. <!--more-->

Terapia Akceptacji i Zaangażowania (ACT) pomaga rozwijać elastyczność psychiczną, czyli zdolność do otwierania się na swoje doświadczenia, zamiast z nimi walczyć, i podejmowania działań zgodnych z tym, co dla nas naprawdę ważne. 

Na przykład pomimo tego, że teraz w mojej głowie kłębią się myśli o tym “jakie to głupie, że piszę bloga, nikt nie będzie go czytał, na dodatek pewnie piszę same głupoty” - zauważam, że to tylko myśli, pozwalam im sobie być, ale nie traktuję ich na poważnie. Wiem, że kiedy robimy coś ważnego dla nas (w moim przypadku to np. dzielenie się wiedzą na temat terapii ACT) zaczynają pojawiać się różne trudne myśli i emocje, jednak mimo ich obecności - wybieram działanie w kierunku wartości. Chociaż “najlepszy mówca motywacyjny” stale nadaje w mojej głowie - ja decyduję o tym, że napiszę ten wpis na bloga do końca i na dodatek go opublikuję 🙂 Pomaga mi w tym: 

Elastyczność psychologiczna, której elementem jest właśnie umiejętność zauważania swoich myśli i emocji bez oceniania ich jako „złych” czy „dobrych”. W ACT uczymy się dystansowania się od trudnych myśli – zamiast traktowania ich jako prawdę absolutną. 

Ćwiczymy również uważność, czyli świadome kierowanie uwagi na bycie “tu i teraz” bez uciekania w rozpamiętywanie przeszłości czy zamartwianie się przyszłością. 

Elastyczność to nie tylko akceptacja – to także zaangażowanie w działania, które mają dla nas znaczenie. Możemy mieć obawy i wątpliwości, ale to nie znaczy, że musimy się im poddawać. Możemy żyć zgodnie ze swoimi wartościami, nawet gdy pojawiają się trudne emocje (tak jak teraz u mnie kiedy piszę ten tekst)

Im bardziej rozwijamy elastyczność psychiczną, tym łatwiej jest nam radzić sobie z wyzwaniami i budować życie warte przeżycia (jak to pięknie kiedyś ujęła Marsha Linehan). Nie chodzi o to, by pozbyć się trudnych myśli czy emocji, ale by nauczyć się z nimi współistnieć i nie pozwalać, by blokowały nas przed tym, co naprawdę się liczy.

Jeśli chcesz odkryć, jak rozwijać elastyczność psychiczną i żyć pełniej, zapraszam do wspólnej pracy w ramach terapii ACT.
